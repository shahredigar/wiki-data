<!-- TITLE: متون سیاستی -->

# زنان در شهر

## ماجرا چیست؟
خیابان‌ها، معابر، وسائل حمل و نقل عمومی، و سایر فضاها و زیرساخت‌های شهری به ندرت نیازها و خواست زنان را در نظر می‌گیرند و بدین‌ترتیب خواسته یا ناخواسته موجب حذف آنان از فضای عمومی می‌شوند. حضور زنان در تهران با احساس ناامنی و ترس همراه است. بیشتر زنان در تهران نوعی از آزار خیابانی و اضطراب شهری را تجربه کرده‌اند و برخی خانواده‌ها به همین بهانه‌ها زنان را بعضاً از حضور در فضاهای شهری منع می‌کنند. مجموعه‌ی این مسائل که نیمی از جمعیت ساکن این شهر را درگیر می‌کند در برنامه‌ریزی‌های شهری توجهی برنیانگیخته‌اند و اساساً جدی گرفته نشده‌اند.

## چرا اینطور شد؟
بدون شک مسائل زنان در محیط شهری به تمامی وابسته به مدیریت شهری نیست. تغییر در آن‌ها نیز به تغییرات بزرگتری از تغییر در مدیریت شهری نیاز دارد. برخی از مسائل زنان در محیط شهری که وابسته به مدیریت شهری است از این قرارند:
۱. نگاه آسیب‌شناسانه به مسائل زنان: در مدیریت شهری تهران در سال‌های گذشته زنان عموماً تنها آنجایی موضوعیت یافته‌اند که به واسطه‌ی مسائلی همچون «اعتیاد»، «سرپرستی خانوار»، و دیگر «آسیب‌های اجتماعی» به مساله‌ای بحرانی بدل شده‌اند. این نگاه آسیب‌شناختی مانع شکل‌گیری رویکردی کلی و ساختاری به زنان در مقام جمعیتی فعال شده است که در مدیریت و طراحی شهری باید نقشی اساسی داشته باشند. در صورت مشارکت فعالانه‌ی زنان در زندگی اجتماعی و حیات شهری در نهایت آسیب‌ها و مسائل مربوط به زنان نیز کاهش خواهد یافت.
۲. فضاهای بی‌دفاع شهری: بسیاری از زنان در فضاهای شهری تهران احساس امنیت نمی‌کنند. آزار جنسی، زورگیری و خشونت کلامی بخشی از تجارب روزمره‌ی زنان است. احساس ناامنی در شهر باعث می‌شود زنان گاه به تصمیم خود و گاه با اجبار خانواده از فضاهای عمومی شهر کنار بروند. این کناره‌گیری در نهایت به تثبیت ناامنی در شهر دامن می‌زند. زنان در دو نوع فضا احساس ناامنی بیشتری دارند؛ فضاهای خلوت و فضاهای بسیار شلوغ. پل‌های عابر پیاده، معابر و پارک‌های تاریک، مناطق غیرمسکونی، خیابان‌ها، بازارها و مراکز پر ازدحام جملگی فضاهای بی‌دفاع شهری برای زنان هستند.
۳. شهر مردانه: علاوه بر ناامنی، فضاهای تک‌جنسیتی نیز زنان را از فضای شهر تهران دور می‌کند. بسیاری از فضاهای شهری تهران تک‌جنسیتی هستند. پارک‌ها، استادیوم‌های ورزشی و سایر پاتوق‌های مردانه فضاهایی هستند که زنان نمی‌توانند به راحتی به آن‌ها وارد شوند. مدیریت شهری، در ادامه‌ی همین منطق، عوضِ عمومی‌کردن فضاها دست به ایجاد محیط‌های تک‌جنسیتی برای زنان زده است. فضاهای تک‌جنسیتی، در درازمدت زنان را به حاشیه می‌راند و به خانه‌نشینی ترغیب می‌کند.

## چه باید کرد؟
شورای شهر تهران می‌تواند و می‌بایست همه‌ی شهروندان را فارغ از جنسیت‌شان به حضور فعال در فضای شهری دعوت کند. فارغ از این موضوع، شورای شهر تهران می‌تواند برای تضمین حضور امن زنان در شهر این راهکارها را در پیش بگیرد:

*  افزایش نور پیاده‌روها، پارک‌ها، و میدان‌ها در طول شبانه روز
* حضور گسترده، در دسترس، و قابل اعتماد نیروهای رسیدگی‌کننده به آزارهای خیابانی در فضاهای شهری
* باز بودن ۲۴ ساعته مکان‌های عمومی
* اصلاح و مناسب‌سازی فضاهای بی‌دفاع شهری
* راه‌اندازی سامانه‌ی اطلاعاتی مبتنی بر گزارش‌های مردمی برای شناسایی نقاط ناایمن شهری
* افزایش ساعت کار وسائل حمل و نقل عمومی تا زنان بتوانند با آرامش خیال تا دیروقت در شهر رفت و آمد کنند
* استفاده از پتانسیل‌های محلی و تجربیات زنان برای امن‌سازی محلات
* وجود خانه‌های امن در محله‌ها برای زنان بی‌خانمان، آسیب‌دیده، معتاد، و کارگران جنسی
* ایجاد بازارچه‌های محلی با حضور زنان که موجب فعالیت بیشتر آنها در سطح شهر می‌شود
* مناسب‌سازی پیاده‌روها، متروها، و اتوبوس‌ها برای گذر کالسکه و ساک خرید
* آموزش‌های شهروندی برای کاهش آزار جنسی کلامی و فیزیکی و آموزش واکنش به آزار و گزارش آن
* افزایش پارکها و محلهای مناسب تفریح و بازی کودکان

# کار کودک

## ماجرا چیست؟
ساکنان تهران دیگر به دیدن کودکان فروشنده در خیابان خو گرفته‌اند. با بالا رفتن تعداد کودکان کار حساسیت شهروندان به این موضوع افزایش یافته و همزمان با برجسته شدن این معضل و ناکارآمدی اقدامات دولت و شهرداری، سازمان‌های مردم‌نهاد بسیاری شکل گرفته‌اند که سعی در یاری رساندن به این کودکان دارند. این توجه اجتماعی موحب شده که مسئله کودکان کار برای شهرداری نیز حائز اهمیت شود. در دوسال اخیر چرخش‌هایی در سیاست‌های شهرداری در برخورد با کودکان کار وجود داشته است. اما این سیاست‌ها نادرست، متناقص و بدون تداوم بوده و برای حل مشکل کارامد نیستند.

## چرا اینطور شد؟
۱) رویکرد قهری با کودکان کار: در آیین‌نامه «طرح ساماندهی کودکان کار و خیابان» شناسایی و نقل‌ و انتقال کودکان کار بر عهده شهرداری گذاشته شده است. شهرداری تهران در همکاری با بهزیستی، طی این سال‌ها با طرح‌هایی از نوع «جمع‌آوری» و فرستادن کودکان به مراکز دولتی، به بدترین شکل این کار را انجام داده است. رویکرد شهرداری تهران همواره حذف کودکان کار (دستفروش) از فضاهای شهری بوده است. نگاه شهرداری به کودکان کار نگاه به مبلمان شهری بوده و حضور آنها را در شهر باعث نازیبایی شهر می‌داند. اما ریشه کار کودک در مناسبات و شرایط اقتصادی خانواده‌هاست و طرح‌های ناکارآمد و غیرانسانی چون «جمع‌آوری» کودکان از سطح شهر و برخوردهای قهری کمکی به حل معضل کار کودک نخواهد کرد. رویکرد قهری در عوض منجر به آسیب‌های بیشتر این کودکان شده و آنها را به کارهای کارگاهی و زیرزمینی سوق می‌دهد.

۲) رویکرد دوگانه: شهرداری تهران در برخورد با مساله کار کودک رویکرد دوگانه‌ای دارد. شهرداری از یک طرف با طرح‌هایی مثل طرح پرتو (با همه مشکلات ساختاری و اجرایی‌اش) حمایت از کار کودک را در دستور کار خود قرار داده، و از سوی دیگر با تبلیغات گسترده در سطح شهر تصویری منفی از کودکان کار ارائه می‌دهد. در این تصویر کودکان کار از اعضای باندهای سازماندهی شده‌اند یا نیازمند واقعی نیستند، آنها به منزله انسان‌هایی فاقد شان و منزلت اجتماعی ترسیم می‌شوند که شایسته‌ی سخیف‌ترین برخوردها و عاقبت‌ها هستند.

۳) توجه به «کودک کار» و نه «کار کودک»: شهرداری در تبلیغات و راه‌کارهای خود عموما مسئله «کار کودک» را انکار کرده و در عوض به موضوع «کودکان کار» پرداخته است. شهرداری در برخورد با آسیب‌های اجتماعی به جای ریشه‌یابی و اجرای طرح‌های اصولی، برای مدتی کوتاه طرح‌هایی نمایشی، مقطعی، و «از بالا» را در دستور کار قرار می‌دهد. در این طرح‌ها، بسترهایی که موجب پدید آمدن مسئله کارکودک می‌شوند مورد غفلت قرار می‌گیرد. این نهاد به جای برخورد با ارگان‌هایی که از کار کودکان سود می‌برند و از آن سواستفاده می‌کنند با خود کودکان برخورد می‌کند. شهرداری همچنین تنها کودکان کار در سطح خیابان (دستفروش) و کودکان خیابانی را در نظر گرفته و کار کودکان در کارگاه‌ها را نادیده می‌گیرد.

۴) عدم انجام مصوبات توسط شهرداری: طرح ساماندهی کودکان کار و خیابان که مصوب سال ۱۳۸۴ است، به مدت ده سال اجرایی نشده است. شهرداری تهران در سال ۹۳، طرح ساخت مراکز اجتماعی استاندارد را به شورای شهر تهران ارائه کرد که ۹ مرکز آن به کودکان در معرض آسیب اختصاص دارد. این پروژه همچنان در دست اجراست و شهرداری از طرف بهزیستی متهم به تاخیر و قصور است. وضعیت طرح‌های مشابه دیگر همچون «طرح پرتو» و یا طرح «جهاد مهربانی» نیز چندان مطلوب نیست.

۵) عدم همکاری نهادها و سازمان‌ها با یکدیگر: در اجرای طرح‌های ارائه شده برای بهبود وضعیت کودکان کار عدم همکاری وزارتخانه‌ها (برای مثال آموزش و پرورش و وزرات بهداشت) نبود هماهنگی و نظارت (مسئولیت نظارت بر عهده شورای اجتماعی استانداری‌ها است) و نبود اعتبار لازم و تاخیر در انجام تعهدات (برای مثال تاخیر شهرداری در تخصیص فضاهای مناسب) و … وجود دارد و ارگان‌های مختلف یکدیگر را متهم به کوتاهی می‌کنند.

۶) سهل انگاری در برابر پیمانکاران متخلف: شهرداری تاکنون نسبت به بکارگیری کودکان در شرکت‌های پیمانکاری شهرداری بی‌تفاوت بوده و نظارتی بر این موضوع ندارد.

## چه باید کرد؟
پیچیدگی و چندوجهی بودن پدیده کار کودک، انجام هر اقدام موثر در این رابطه را وابسته به همکاری با ارگان‌های مختلف می‌کند. در کنار سازمان‌ها و نهادهای دولتی، شهرداری نیز وظایف مشخصی بر عهده دارد. موارد زیر شیوه‌هایی‌ست که شورای شهر می‌تواند بر اساس آن اقدامات شهرداری را سامان دهد؛

*  افزایش بودجه خدمات اجتماعی (به ویژه در حوزه کودکان)
* نظارت بر مخارج بودجه اختصاص یافته و چگونگی تخصیص آن
* برخورد و مقابله با ارگان‌هایی که با بکارگیری کودکان از آنان سواستفاده می‌کنند و با دستمزدی کمتر از حداقل حقوق مصوب وزارت کار آنها را به کار می‌گیرد. برای نمونه نظارت بر عملکرد شرکت‌های پیمانکاری و منع استفاده از کودکان و برخورد کارفرما (شهرداری تهران) با پیمانکاران متخلف با قطع همکاری و جریمه‌های نقدی سنگین
* توجه به امنیت فضاهای شهری برای کودکان به ویژه کودکان کار
* متوقف کردن طرح‌های جمع‌آوری کودکان کار و پرهیز کردن از برخوردهای قهری و غیر انسانی
* متوقف کردن تبلیغات منفی در مورد کودکان کار و خانواده‌های آنها در سطح شهر و جایگزین کردن تبلیغاتی در جهت حساس‌سازی شهروندان نسبت به پدیده «کارکودک» و حقوق اساسی کودکان.
* ارائه دادن خدمات مددکاری و مشاوره و راهنمایی به کودکان کار در محل حضور آنها (خیابان) به منظور جذب این کودکان و معرفی کردن مراکز حمایتی به آنها در راستای بهره‌مندی از خدمات این مراکز (به صورت داوطلبانه)
* کمک به توسعه نیروهای انسانی به عنوان مددکارکودک در حوزه کودکان کار و خیابان در مراکز حمایتی (دولتی و غیردولتی) و خیابان و کارگاه‌ها (که کودکان مشغول به کار هستند)
* شناسایی و جذب کودکان کار بازمانده از تحصیل و همکاری با وزارت آموزش و پرورش و سازمان بهزیستی در جهت بازگشت این کودکان به چرخه آموزش (در طرح پرتو وظیفه شناسایی و جذب کودکان به سازمان های مردمی همکار محول شده در حالی که این سازمان‌ها نیروی انسانی کافی ندارند)
* بهبود دادن فرآیندها در طرح پرتو
* دادن نقش محوری در سیاست‌گذاری و تدوین طرح‌ها به سمن‌های فعال در این حوزه
* توجه به نیازهای کودکان کار به هنگام آموزش و خدمات (برای مثال بی‌ارتباطی آموزش کامپیوتر با وضعیت زندگی اکثر این کودکان)
* در نظر داشتن نیازهای خاص گروه‌های متفاوت کودکان و توجه به جنسیت، قومیت، سن و نوع کار کودکان.
* اختصاص اعتباری متناسب با ابعاد و اهداف طرح
* طرح‌های حمایتی و تشویقی برای کودکان و خانواده‌های دارای کودکان کار از جمله بورس تحصیلی یا همان کمک نقدی (یارانه) مشروط (کمک به خانواده‌های کم‌درآمد در صورت حضور کودک در مدرسه (مثلا نرخ حضور بالا ۸۵ درصد)، شرکت در جلسات، مشاوره و ….)
